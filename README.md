# Hvordan gjennomføre borgerpanel

Målet med borgerpaneler er å skape et forum hvor innbyggere fra alle samfunnslag kan møtes og diskutere politikk. Denne håndboken gir råd om hvordan man kan få til dette i praksis. Boken er delt inn i tre deler: en generell introduksjon til borgerpaneler, praktiske råd basert på borgerpaneler artikkelforfatterne selv har arrangert, og til slutt erfaringer fra andre kommuner og en ansatt i kommuneadministrasjonen

Prosjekttittel: Demokratisk innovasjon i praksis – Forskning på medvirkning og legitimitet i
kommunale beslutningsprosesser
Institusjon: NORCE Helse og samfunn
Oppdragsgiver(e): Norges forskningsråd (prosjektnummer 295892)
Gradering: Åpen
Rapportnr.: 38-2022
ISBN: 978-82-8408-254-7
Antall sider: 85
Publiseringsmnd.: November, 2022
Denne versjonen: 02. november, 2022
Url: https://hdl.handle.net/11250/3028610

Bakgrunn:
I en tid hvor demokratiet settes på prøve også i etablerte vestlige demokratier, er viktigheten av å utvikle demokratiske prosesser kanskje viktigere enn noensinne (Dahlberg, Linde, and Holmberg 2015). 
Internasjonalt ser vi lav, og ofte synkende, tillit til grunnleggende demokratiske institusjoner som politiske partier og regjeringer (Dalton 2004).
Samtidig eksisterer det store forskjeller mellom innbyggerne med tanke på hvem som involverer seg i politikk. 
Denne politiske ulikheten sammenfaller ofte med andre typer ulikhet i samfunnet, som økonomi, helse og utdanning. Den politiske ulikheten gir seg utslag i blant annet lavere
valgdeltakelse og engasjement i politiske partier – både nasjonalt og lokalt.
Norge er generelt et land med høy tillit og høy politisk deltakelse, men også i vårt land finnes det tydelige tegn på lignende mønstre. En lokaldemokratirapport fra Bergen som analyserte valgdeltakelsen til alle kommunens innbyggere med stemmerett i 2015-valget, fant store forskjeller basert på sosiale bakgrunnsvariabler som alder, utdanning og kjønn: Valgdeltakelsen blant unge menn uten høyere utdannelse var ned mot 30 prosent, som er halvparten så lav som den samlede valgdeltakelsen dette året. 
Også geografisk var det store forskjeller.
I Vadmyra var valgdeltakelsen på 51 prosent, mens på Bønes var den på 72 prosent.
De samme forskjellene så vi også i 2019-valget, men da var valgdeltakelsen generelt noe høyere. 
Valgkretsen med høyest deltakelse var den samme i begge valgene: Bønes med 77 prosent. 
Ved 2019-valget var det imidlertid valgkretsen Ny-Kronborg som hadde lavest deltakelse, med 57 prosent.
Det er ofte ressurssterke grupper i samfunnet som benytter seg av mulighetene til å påvirke politiske prosesser. 
Dette er et gode. Utfordringen ligger i å øke engasjementet også blant innbyggerne som vanligvis ikke er politisk aktive. 
Det er viktig å sikre politisk deltakelse blant de mindre engasjerte for å sikre at alle stemmer blir hørt. Hvis undergrupper i samfunnet føler seg avskåret fra det politiske systemet, utgjør det ikke bare et problem for hver enkelt, men også for samfunnet som helhet. Hvis politisk fremmedgjorte innbyggere opplever at systemet ikke er laget for dem, kan de ende opp med å søke alternative, ikke-demokratiske løsninger for å få gjennomslag for sine interesser. 
Derfor er det viktig å øke deltakelsen blant alle innbyggere, hvor vanskelig det enn er. 
Dette er ikke noe som kan gjøres i en håndvending, men noe som krever kontinuerlig oppmerksomhet.
Når borgerpaneler brukes riktig, har de potensial til å lede til bedre beslutninger.
Videre kan de styrke innbyggernes oppfatning om at den demokratiske prosessen er rettferdig og tar hensyn til innbyggernes synspunkter, som i sin tur regnes som en avgjørende bestanddel av et robust og legitimt demokrati (Marien and Werner 2019).
Med denne håndboken ønsker vi å øke oppmerksomheten om borgerpaneler og være til inspirasjon for lesere som vurderer å gjennomføre et borgerpanel selv. 
Den er også sluttproduktet til forskningsprosjektet «Demokratisk innovasjon i praksis: Forskning på medvirkning og legitimitet i kommunale beslutningsprosesser (DEMOVATE)». Prosjektet har blitt ledet av Bergen kommune, mens forskningsinstituttet NORCE har hatt den faglige ledelsen. 
Håndboken baserer seg på erfaringer gjort i DEMOVATE og i forskningsaktiviteter knyttet til demokratisk innovasjon ved Universitetet i Bergen, Stanford University og NORCE.
Håndbokens målgruppe er alle som er interessert i det norske demokratiet. 
Vi håper den kan komme til nytte for politikere, byråkrater, personer som engasjerer seg i sivilsamfunnet, og alle andre som er nysgjerrige på borgerpaneler, og som kanskje går med tanker om å sette i stand et selv.
Boken er strukturert i tre deler. Den første delen tar et overordnet blikk på borgerpaneler, hva som definerer dem, og hvordan de blir brukt inn i den demokratiske beslutningsprosessen. 
Den andre delen løfter frem praktiske problemstillinger man må ta hensyn til under planlegging av borgerpaneler. 
Rådene baserer seg på tre borgerpaneler som artikkelforfatterne selv har gjennomført.
Den tredje og siste delen bringer inn flere erfaringer fra andre kommuner. 
Vi får også innblikk i hvordan borgerpaneler og medvirkning generelt oppfattes av en ansatt i kommuneadministrasjonen.
